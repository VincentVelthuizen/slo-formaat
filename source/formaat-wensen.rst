**************
Formaat-wensen
**************

We formuleren hier een aantal wensen met betrekking tot het publicatieformaat.
(Deze lijst kan nog uitgebreid worden.) Samengevat:

* docenten kunnen een *eigen arrangement* maken (cf. wikiwijs)
* docenten en auteurs kunnen *samenwerken aan een volgende versie* (cf. wikipedia,
  Open Source Software)

    * hierbij is *versiebeheer* essentieel (cf. git/GitHub)

* mogelijkheid voor interactief materiaal, met *feedback aan leerlingen*

    * *formatieve feedback* is essentieel voor zelfstudie-lesmateriaal

* mogelijkheid voor docenten om feedback te krijgen over hun leerlingen
* mogelijkheid voor auteurs om feedback te krijgen over het lesmateriaal
* mogelijkheid van meerdere formaten (online, PDF/papier, ePub)

Feedback naar leerlingen
========================

We willen het mogelijk maken dat het materiaal gebruikt wordt voor zelfstudie,
met een minimale (inhoudelijke) begeleiding van de eigen docent.
Een belangrijke reden hiervoor is dat we leerlingen de keuze willen geven om met een bepaald keuzethema aan de slag te gaan,
ook als de eigen docuent in het betreffende domein niet thuis is.
(We kunnen, gezien de breedte van het vakgebied, niet van de docenten eisen dat ze in alle keuzedomeinen thuis zijn.)
Dit betekent dat het materiaal geschikt moet zijn voor zelfstudie,
eventueel met ondersteuning op afstand.

Om dit mogelijk te maken moet het formaat feedback naar leerlingen bieden,
in het bijzonder formatieve feedback -
aan de hand waarvan een leerling kan nagaan of hij het betreffende onderdeel begrepen heeft.

Feedback naar docenten
======================

Docenten moeten de inspanningen en de vorderingen van hun leerlingen kunnen volgen.
Bij voorkeur moet dit mogelijk zijn in de eigen ELO.

(We kunnen dit ook algemener stellen:
het lesmateriaal moet het werk van de docent ondersteunen,
met minimale inspanning.)

.. note::

   Wikiwijs biedt de mogelijkheid om het materiaal in de eigen ELO te importeren.

Feedback naar auteurs
=====================

Zoals gesteld willen we een verdere ontwikkeling en verbetering van het materiaal ondersteunen.
Hierbij is feedback over het gebruik en de kwaliteit van het materiaal naar de auteurs van belang.
In de testfase is dit essentieel.
We hebben een voorkeur voor een model waarbij elk gebruik van het materiaal als "test" gezien kan worden,
die informatie oplevert voor verdere verbeteringen.

Eigen arrangementen
===================

Een bezwaar van sommige docenten tegen de gebruikelijke lesmethodes is dat deze maar voor een deel passen bij het eigen onderwijs.
Wikiwijs (https://www.wikiwijs.nl) maakt het docenten mogelijk om eigen arrangementen te maken van materiaal dat door anderen ontwikkeld is.
Op deze manier kan een docent passend materiaal maken, zonder alles zelf te hoeven ontwikkelen.

Samenwerken aan de volgende versie
==================================

Het materiaal zal in de toekomst regelmatig aangepast moeten worden,
zowel op basis van ontwikkelingen in de ICT en informatica,
als op grond van nieuwe didactische inzichten.

In de wereld van de Open Source Software is een model van voortdurende ontwikkeling gangbaar.
Aan deze ontwikkeling kan iedereen met voldoende verstand van zaken meedoen.
Wikipedia heeft dit model overgenomen voor de online encyclopedie.

Een dergelijk model lijkt ons voor dit onderwijsmateriaal erg aantrekkelijk:
auteurs, experts, docenten (en leerlingen en studenten!) kunnen hun bijdrage leveren aan het verbeteren van het materiaal.

  In het geval van lesmateriaal is er wel een *redactie* nodig,
  om de consistentie te bewaken.
  Deze constructie is overigens ook in de Open Source Wereld (en in Wikipedia) niet ongebruikelijk.

.. note::

   Wikiwijs geeft een goede ondersteuning voor het maken van eigen arrangementen,
   maar biedt nauwelijks ondersteuning aan het samenwerken aan een volgende versie.

Versiebeheer
============

Voor een dergelijk open source model van samenwerking is *versiebeheer* essentieel.
Dit betekent bijvoorbeeld dat er gewerkt kan worden aan een nieuwe versie of aan een nieuwe variant,
terwijl de bestaande versie(s) nog beschikbaar blijven (en zelfs nog verbeterd kunnen worden).
Bovendien is de bijdrage van de verschillende auteurs duidelijk.

Meerdere formaten
=================

In eerste instantie is het doel om hoogwaardig materiaal aan te bieden voor online gebruik.
Maar zeker op de korte termijn zal dit niet voor elke school, docent en leerling een werkbare vorm zijn.
Dit betekent dat we bij voorkeur ook andere formaten, zoals PDF/papier en ePub (voor offline gebruik) ondersteunen.
